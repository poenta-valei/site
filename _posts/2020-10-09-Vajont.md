---
layout: post
title:  "Vajont"
date:   2020-10-09
image: https://upload.wikimedia.org/wikipedia/commons/6/6e/Longarone_disastro.jpg
tags:
  - storieviveevenete
---

Ae 22:39 del 9 otobre 1963 xé venio xò 270 milioni de metri cubi de masegni e tera su Longarone, Codisago, Castelavazo, Erto e Casso. Dopo xé venui xò milioni de agreme e paroe. E dolor. Tanto.

Aldeà dea storia che xé ben elencada sua vose de [Wikipedia](https://it.wikipedia.org/wiki/Disastro_del_Vajont) e da [Paolini da far piànzer](https://it.wikipedia.org/wiki/Il_racconto_del_Vajont), resta na storia de tennoeogia, tecnici, burocrasia e de considerar e persone dee bestie da tenir in un recinto. Coa scusa de "ea gente no capisse", già nel 1960 i tecnici dea SADE e i vari profesori se rimbalsava perissie, reassioni, modei ma intanto el Toc se ne ciavava e continuava a moverse, e tanto. Parché ea realtà va a brasseto coa Natura e i omeni ga da scoltarle, tute do e no pensar de comandarle.

### Queo che te casca in testa
El progeto del "Grande Vajont" partiva dal '29 col scopo de aver energia diversa da quea che vien dal carbon. Quindi i pensava de sfrutar quea dell'acqua. Ma se ti frachi l'acqua in una vae visin a un monte che se ciama Toc, che [vol dir](https://it.wikipedia.org/wiki/Monte_Toc#Origine_del_toponimo) *Toco*, "pezzo" o in furlan *Patoc*, "marcio, fradicio", no xé difisile che se rompa i cojoni el vien zò. Ma fintanto che i se desbrasolava coe paroe dite e scrite, ea Tina Merlin ea [scriveva](http://temi.repubblica.it/corrierealpi-diga-del-vajont-1963-2013-il-cinquantenario/unenorme-massa-di-50-milioni-di-metri-cubi-minaccia-la-vita-e-gli-averi-degli-abitanti-di-erto/) nel 20 febraio 1961 *Un'enorme massa di 50 milioni di metri cubi minaccia la vita e gli averi degli abitanti di Erto*. Do ani prima. E al 4 novembre del '60 ghe gera stada na frana. El 9 otobre de 57 ani fa ghe xé cascà in testa no soltanto sassi, tera e acqua, ma anca l'anda de quei che saveva e no ga voesto meter drio i interessi rispeto a ea realtà.

### Bisogna saver e saver spiegar
Ea storia xé sempre ea stessa: ghe xé quei che ga pratica coa sciensa e i sà che xé un vanti e indrio de ipotesi, verifiche, test e anaisi. Ea sciensa no gà verità, gà teorie e modei che funsiona fin prova contraria. Dirghe a un sciensiato "*cossa ghe xé de certo*", lu te rispondarà, se el xé serio, "*mi no lavoro coa certessa, ma con probabiità e possibiità*". Quindi ai esperti xé da dir, **sempre**, "*no gò capio, spiega mejo*" e su queo che te dixe ti ti gà da sceglier qual riscio xé più vantagioso.

### Costi de far e quei de no far
In termini de **efficiensa** e **efficacia**. Nel caso del Vajont, meter in conto i costi de risparmio sul comprar carbon, e quei par rimeter a posto i danni, doveva esser messi sua stajera. Ma xé sempre ea stessa storia: quando che i te dixe "*varda che presto o tardi ti dovarà farte un sistema de gestion digital fato ben*" e ti ti pensi che ti xé ndà vanti ben fin desso, dopo no ti pol sbraitar chel coronavirus te bloca i dipendenti a casa a no far un casso. Se queste xé putanae rispetto al Vajont, ea base xé quea comunque. Spetar, sperar. E dopo pianzer. I costi de far e quei de no far xé **sempre** ligai a **cossa di fa**. Prima de far na roba granda, va sempre par gradi che xé el metodo che i gà usà par far aziende come Google, Amazon, Facebook e compagnia cantante.

### Usa el metodo dei sciensiati
Te go dito come che lori i va vanti: *ipotesi, verifiche, test e anaisi*. Ecco. Date un obietivo grando, ma fato de tanti picoi passeti. E ogni volta controea, nel caso modifica, e va vanti. I fighi eo ciama "metodo [agile](https://it.wikipedia.org/wiki/Metodologia_agile)", i nostri veci eo ciamava bon senso e eo usava sui campi e coe bestie.

### Disastro e comprendonio
Go parlà de metodo e de scelte parché me par che anca se xé passai tanti anni semo sempre eà, a dividerse tra tifoserie, tra i *complotti* e *verità*. Purtropo ea realtà xé sempre stada complessa, no xé desso che eo xé deventada. Queo che xé cambià xé e robe che savemo in più e bisogna saverle gestir, spiegar e aplicar. Co pasiensa e co responsabiità. Quaità che xé sempre stae rare.

ps: se me dixé *ciò ma el tempo core, a na certa di gà da desidar*, mi ve digo che xé vero, ma se se va par picoi passi **pratici** e se discuti soeo de quei, vedarè che el tempo basta.

Ea foto xé ciapada da [qua](https://commons.wikimedia.org/wiki/File:Longarone_disastro.jpg)

<iframe width="100%" height="315" src="https://www.youtube.com/embed/hjx0iQYoSRI" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
