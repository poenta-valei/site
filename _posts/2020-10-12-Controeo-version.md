---
layout: post
title:  "Controlo de version"
date:   2020-10-12
image: /assets/img/photo/controllo-versione.png
tags:
  - fondamenti
---

Ve [gavevo scrito](https://poentavalei.com/2020/10/06/buta-excel.html) che gavaria zontà un fià de roba. Eora partimo dal [controlo de version](https://it.wikipedia.org/wiki/Controllo_versione). Xé na roba plu de conceto parché dopo riva el [zogatolo](https://git-scm.com/) che eo mete in pratica. Partimo da ea necessità: quando che i informatici gá scominsià a scriver codice uno da na parte e uno da naltra usando internet, i doveva fatigar su tochi de programmi sensa aver un casin de copie. No i podeva mandarsei via mail, parché ghe gera massa roba e i scriveva massa veoci. Quindi i ga pensà de scrivar tuti sul stesso file, zontando roba tacada ad un numerin che tenisse traccia dea version che i gera drio far. Toni scrive na riga e xe na version, Bepi mete posto na virgoa e xe naltra version. Se Nane vede che Bepi gá fato na cassada, ecco che recupera ea version de Toni e torna tuto a posto.

![controllo di versione](https://upload.wikimedia.org/wikipedia/commons/thumb/a/af/Revision_controlled_project_visualization-2010-24-02.svg/500px-Revision_controlled_project_visualization-2010-24-02.svg.png)

### Ea version de Linus
Tuto nasse da quel rabioso de [Linus Torvalds](https://it.wikipedia.org/wiki/Linus_Torvalds), che ga inventà [Linux](https://it.wikipedia.org/wiki/Linux_(kernel)). Che casso xe Linux? Xe ea base dei sistemi operativi [GNU/Linux](https://it.wikipedia.org/wiki/Linux) che manda vanti praticamente quasi tuti i computer che xé i server, che quando xe accessibii online i vien ciamai "server". Linus se gera roto i cojoni de usar Windows e voeva controear tuto e far che tuti potesse far quel casso che i voeva: ga scrito el codice del novo kernel in maniera aperta e eo ga ciamà Linux. Siccome i gera tanti che ghe piaseva, ecco che Linus ga dito "*casso, no mandeme mail co tochi de kernel, metè tuto in condivision che dopo sistemo mi!*".

### El benevolo ditator
Magari pensarè "*ciò, casso, cussì tuti i fa casin e e robe scrite da tanta gente xe inutile!*" Linus, che gera bon parché dava gratis a tuti el so codice del kernel Linux, no gera cojon quindi gera lu che approvava e modifiche, e zonte, e persone che scriveva e cassava fora quei che rompeva i cojoni. Infatti eo ciama "el ditator benevolo". Parché ea roba bea del controlo de version xe che chi comanda no xé queo che fa da paròn ma queo che attraverso i tochi che vol mandar vanti, e robe che dixe "*e va ben*" o "*queste no*". Comanda chi sa, sa far e chel mostra come che fa lu. In pratica xe el maestro dea botega, dove che assa **rubar col ocio** el so mestier, parché el gá do vantagi:

1. altri che da na man a far dee robe che lu no riussiria a mandar vanti
2. impone el so mestier a dee persone che magari dopo podaria ciamar a fatigar par lu.

Giusto par capirse, nel 2011 [i ga stimà un costo de produsion](https://dwheeler.com/essays/linux-kernel-cost.html) del Kernel Linux de 612 milioni de dolari, se eo gavesse fato con una azienda privata. Invense eo ga fato in maniera colaborativa, e tuti i ga el so prodoto.

### version e controlo
Un esempio clamoroso xe Wikipedia, dove tuti i pol scriver qualsiasi putanada, ma dopo ghe xe altri che controea è robe. [Qui trovè ea lista](https://it.wikipedia.org/w/index.php?title=Veneto&action=history) de version dea vose "[Veneto](https://it.wikipedia.org/wiki/Veneto)" (ghe xe anca in [lingua veneta](https://vec.wikipedia.org/wiki/V%C3%A8neto)). Queo che xe da ficarse in testa xe che co sti strumenti se cambia anca el metodo sensa perder tempo i ciacoe. Se lavora diretamente sue robe e chi imposta el progeto, che sia un codice informatico, che sia un lavoro nei campi, o un prodoto, sfrutando ea condivision e el controlo de version impone ea so version. Quindi lu controea sia ea produsion che el mercato, sia de chi compra che de chi produse.

Fe pujto, e ricordeve queo che se dixe sempre: quando che ti scrivi codice xe obligatorio bestemiar. Perfeto.

<iframe width="100%" height="315" src="https://www.youtube.com/embed/JISodLt2YgU" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>


Ea foto xé ciapada da [qua](https://it.wikipedia.org/w/index.php?title=Controllo_versione&type=revision&diff=113939764&oldid=86219615)
